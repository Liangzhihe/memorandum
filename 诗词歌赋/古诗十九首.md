### 行行重行行    
行行重行行，与君生别离  
相去万余里，各在天一涯  
道路阻且长，会面安可知  
胡马依北风，越鸟巢南枝  
相去日已远，衣带日已缓  
浮云蔽白日，游子不顾返  
思君令人老，岁月忽已晚  
弃捐勿复道，努力加餐饭  
  
### 青青河畔草
青青河畔草，郁郁园中柳  
盈盈楼上女，皎皎当窗牖 `yǒu`    
娥娥红粉妆，纤纤出素手  
昔为倡家女，今为荡子妇  
荡子行不归，空床难独守  

### 青青陵上柏
青青陵上柏，磊磊涧中石  
人生天地间，忽如远行客  
斗酒相娱乐，聊厚不为薄  
驱车策驽马，游戏宛与洛  
洛中何郁郁，冠带自相索  
长衢 `qú` 罗夹巷，王侯多第宅  
两宫遥相望，双阙百余尺  
极宴娱心意，戚戚何所迫  

### 今日良宴会
今日良宴会，欢乐难具陈  
弹筝奋逸响，新声妙入神  
令德唱高言，识曲听其真  
齐心同所愿，含意俱未申  
人生寄一世，奄忽若飙 `biāo` 尘  
何不策高足，先据要路津  
无为守穷贱，轗 `kǎn` 轲长苦辛  

### 西北有高楼
西北有高楼，上与浮云齐  
交疏结绮 `qǐ` 窗，阿阁三重阶  
上有弦歌声，音响一何悲  
谁能为此曲，无乃杞 `qǐ` 梁妻  
清商随风发，中曲正徘徊  
一弹再三叹，慷慨有余哀  
不惜歌者苦，但伤知音稀  
愿为双鸿鹄，奋翅起高飞  

### 涉江采芙蓉
涉江采芙蓉，兰泽多芳草  
采之欲遗谁，所思在远道  
还顾望旧乡，长路漫浩浩  
同心而离居，忧伤以终老  